---
title: "UBIK održao sastanak s Poreznim USKOK-om"
date: 2018-03-01T15:27:17+06:00
draft: false
image: "images/blog/calculator.jpg"
author: "UBIK"
tags: ["UBIK", "Porezna"]
type: "post"
---


Članovi Upravnog odbora UBIK-a sastali su se u srijedu, 28. veljače 2018. s čelnikom i djelatnicima Samostalnog sektora za financijske istrage, kolokvijalno poznatog kao „Porezni USKOK“. Nastavak je to proaktivnog pristupa UBIK-a koji otvaranjem dijaloga s tijelima nadzora želi raditi na jačanju svijesti o potrebi regulacije ovog dinamičnog tržišta, a Samostalni sektor za financijske istrage nametnuo se kao vrijedan sugovornik u tom procesu s obzirom da kao jedan od ciljeva ima i poticanje poreznih obveznika na dobrovoljno ispunjenje poreznih obveza.

UBIK je i ovoga puta nastojao ukazati na teme koje podjednako opterećuju obje strane poreznog odnosa – kako porezne obveznike koji zbog nedostatne regulacije nisu sigurni kako ostati s prave strane zakona, tako i tijela nadzora koja zbog istog razloga nisu u mogućnosti problematiku sagledati jednako kvalitetno kao što to inače rade.

Bilo je govora i o digitalnoj forenzici i statističkim podacima o slučajevima pranja novca povezanim s kriptovalutama.

Udruga za blockchain i kriptovalute još je jednom otvorila važne teme kao što su knjiženje kripto-uplata u procesu ICO-a, trenutak oporezivanja dobiti nakon provedenog ICO-a, plaćanje kriptovalutama, vođenje evidencije o kripto-transakcijama…

Predstavnici Samostalnog sektora za financijske istrage pokazali su zavidno znanje o blockchain tehnologiji i kriptovalutama te podržali pokretanje procesa (samo)regulacije u Republici Hrvatskoj.

UBIK i Samostalni sektor za financijske istrage završno su izrazili zainteresiranost za nastavak razgovora.
