---
title: "Priopćenje za javnost povodom napisa o tvrtki BitLucky d.o.o."
date: 2023-05-20
draft: false
image: "images/blog/placeholder.png"
author: "UBIK UO"
tags: []
type: "post"
---

Nastavno na medijske upite, povodom informacija o navodnim problemima u kojima se nalazi tvrtka BitLucky d.o.o. iz Rijeke, a koja obavlja djelatnosti povezane s kriptovalutama, obavještavamo Vas kako slijedi:

Prije svega izražavamo žaljenje zbog svakog slučaja povezanog s kriptovalutama u kojem je netko oštećen te, kao svaki put dosad - oštećene potičemo da se obrate institucijama i pomognu u što bržem razrješavanju ovog slučaja.

S obzirom na to da predmetno trgovačko društvo nije član Udruge za blockchain i kriptovalute, nažalost u ovom trenutku ne raspolažemo saznanjima povrh onih koji su objavljeni u medijima. Također, ukazujemo na lako provjerljivu činjenicu da direktor ove tvrtke, unatoč nekim navodima u medijima, nije bio istaknuti član hrvatske kripto-zajednice i nije dobivao prostor na okruglim stolovima i konferencijama u organizaciji UBIK-a ili drugdje u Hrvatskoj. Članovi upravnog odbora UBIK-a potrudili su se provjeriti i druge tvrdnje iznesene u medijskim napisima o ovom slučaju, ali do zaključenja ovog priopćenja nismo uspjeli prikupiti više od spekulacija. Kada budemo raspolagali kredibilnim informacijama o ovom slučaju, podijelit ćemo ih sa zainteresiranom javnosti.

Ističemo kako UBIK već godinama ulaže značajan trud u edukaciju svojih članova, pogotovo oko financijske i kripto-pismenosti. Prema prvim provjerama među našim članstvom nasreću nema oštećenih, no svejedno sve članove UBIK-a ovim putem podsjećamo na njihovo pravo da nam se u ovoj i sličnim situacijama obrate za pomoć, kako bismo ih savjetovali o mogućim daljnjim koracima.

Naša je udruga od samog osnivanja jasno komunicirala potrebu reguliranja ove kompleksne tehnologije, zbog čega je posebne napore ulagala u dijalog s regulatorima i drugim relevantnim državnim tijelima. Jednako kao i oni, i Udruga za blockchain i kriptovalute je u više navrata upozoravala na rizike trgovanja kriptovalutama. Podsjećamo na UBIK-ovo priopćenje od 13. kolovoza 2020. godine koje završava sljedećim odlomkom:
*“Ovo priopćenje pišemo da upozorimo na rizike ulaganja u neprovjerene, netestirane i neregulirane financijske proizvode iza kojih stoji nepoznati tim ljudi. Već je ulaganje u etablirane kriptovalute riskantno i treba biti poduzeto vodeći se krilaticom da se ulaže samo ono što ste spremni izgubiti. Ne zaboravite da su financijski derivati na strogo reguliranom tržištu uspjeli dovesti do najveće recesije u povijesti. A ovdje su u pitanju financijski derivati na nereguliranom tržištu.”*

Još jednom izražavamo žaljenje zbog nastale štete, pozivamo investitore na maksimalan oprez pri ulaganju u visokorizične proizvode kao što su kriptovalute te upozoravamo na opasnost od slanja svojih sredstava nepoznatim ljudima na upravljanje, a oštećene potičemo da se obrate institucijama.

Upravni odbor UBIK
