---
title: "Osnovana udruga za blockchain i kriptovalute"
date: 2018-01-30T15:27:17+06:00
draft: false
image: "images/blog/osnivanje.jpg"
author: "Nikola Škorić"
tags: ["UBIK"]
type: "post"
---

Dana 13.12.2017. osnovana je Udruga za blockchain i kriptovalute. Osnivačka skupština ove udruge kulminacija je višegodišnjeg rada entuzijasta na stvaranju kriptovalutne zajednice u Zagrebu i Hrvatskoj.

Početci bitcoin zajednice u Hrvatskoj sežu do 10.12.2013. godine kada je održan sastanak nekolicine korisnika bitcointalk.org foruma u pivnici Zlatni Medo u Zagrebu. Par mjeseci nakon ovog druženja Dunja Despot organizira prvi sastanak Bitcoin Group Zagreb meetup grupe 01.03.2014. Ova grupa će do osnivanja UBIK-a održati 22 meetupa i približiti bitcoin i ostale kriptovalute velikom broju zainteresiranih.

Zanimljiv je kuriozitet da je prvi altcoin meetup u Hrvatskoj (sada više nepostojeće) Dogecoin meetup grupe održan 01.02.2014., dakle mjesec dana prije prvog bitcoin meetupa.

Ideja osnivanja udruge građana pojavila se među članovima Bitcoin Group Zagreb meetupa već početkom 2016. godine, a 16.06.2016. održan je i meetup ove grupe koji je trebao poslužiti kao osnivački sastanak nove udruge. No, akcije dogovorene na tom meetupu zbog nedostatka entuzijazma nikad nisu provedene u djelo i udruga nije upisana u Registar udruga unatoč već spremnom statutu.

Rast blockchain/kriptovalutne industrije u Hrvatskoj pratio je kroz 2016. i 2017. godinu eksplozivni rast na svjetskoj razini i krajem 2017. postalo je jasno da je osnivanje udruge naprosto neophodno. Stoga je na marginama Blockchain Monetization Conference u prosincu 2017. skupina predstavnika blockchain industrije u Hrvatskoj odlučila čim prije osnovati udrugu i krenuti s radom. Kako bismo izbjegli sudbinu prethodnog pokušaja osnivanja udruge, ovaj puta je odlučeno da cijeli proces osnivanja udruge izvede manja inicijativna skupina, u sastavu:

    Dunja Despot – osnivačica Bitcoin Group Zagreb
    Ivan Glavaš – IN2, Lead blockchain product developer
    Vlaho Hrdalo – odvjetnik s fokusom na području blockchaina
    Nikola Jokić – CTO Digital Asset Power Playa (prvi hrvatski ICO)
    Luka Klancir – su-pokretač portala Hrvatski Bitcoin Portal
    Vedran Kajić – autor igre Etherization, pokretač CryptoTaska (drugi
    hrvatski ICO)
    Nikola Škorić – osnivač Bitcoin mjenjačnice, suorganizator Bitcoin
    Group Zagreb
    Ivan Voras – pisac knjige “The Sceptic’s guide to Bitcoin […]” i
    autor Daisy blockchaina

Skupina (minus Dunja koja se ispričala) je na osnivačkoj skupštini 13.12.2017. donijela statut i popratne akte udruge, izabrala inicijalni Upravni odbor i podijelila zadatke. Do kraja siječnja 2018. zadali smo si otvoriti bankovni račun, izraditi logo, uspostaviti web site, formular za učlanjenje i profile na socijalnim mrežama.

Svi ovi zadaci uspješno su ispunjeni i ovime je Udruga spremna za upis prvih članova. Zahtjev za članstvom možete podnijeti [ovdje](https://docs.google.com/forms/d/e/1FAIpQLSdp93bZuiy0wnRz5IVBuWVDaOYxQNEDG4lGgHQFD6xqA4o4EQ/viewform). Dobro nam došli!
