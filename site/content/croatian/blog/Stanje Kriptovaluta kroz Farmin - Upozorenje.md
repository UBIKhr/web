---
title: "Stanje Kriptovaluta kroz farming - Upozorenje "
date: 2020-08-13T15:27:17+06:00
draft: false
image: "images/blog/farming.png"
author: "Nikola Škorić"
tags: ["Kriptovalute", "Upozorenje", "Edukacija"]
type: "post"
---

Čini se da je pravi trenutak za upozoriti na trenutno stanje na tržištu kriptovaluta. Situacija neodoljivo podsjeća na 2017. godinu kada je sve raslo i kada se činilo da nema kraja osim što sada ima puno više toksičnosti. Pogonsko gorivo trenutnog interesa za kripto-tržište je tzv. DeFi (Decentralizirane Financije) čije jedno od obilježja (yield farming) izaziva ogromnu pozornost. Privlačnost yield farminga ili „branja prinosa“ leži u činjenici da obećavani/očekivani prinos doseže i do 150% godišnje. Teško se othrvati želji da vam 100.000 nečega za svega mjesec dana donese još 12.000.

U yield farming projekte uloženo je posljednjih tjedana preko 2 milijarde dolara. Neki od njih u pozadini imaju izuzetno kompleksnu ekonomiku koju nije uvijek moguće do kraja razumijeti. Neki od njih postoje godinama, a neki svega nekoliko dana. Jedan od potonjih projekata (yam.finance) zasjao je tako što mu je token dosegao vrijednost od 160$ isti dan kada se njime počelo trgovati (jučer). Bitcoinu su do 160$ trebale 4 godine. Bitcoin je i danas tu. Danas je drugi dan postojanja Yama u koji je jučer uloženo 585 milijuna dolara, a Yam u trenutku pisanja ovog teksta ne vrijedi gotovo ništa jer se pokazalo da njegov pametni ugovor ima grešku i jako puno novca je nepovratno izgubljeno.

Ovo priopćenje pišemo da upozorimo na rizike ulaganja u neprovjerene, netestirane i neregulirane financijske proizvode iza kojih stoji nepoznati tim ljudi. Već je ulaganje u etablirane kriptovalute riskantno i treba biti poduzeto vodeći se krilaticom da se ulaže samo ono što ste spremni izgubiti. Ne zaboravite da su financijski derivati na strogo reguliranom tržištu uspjeli dovesti do najveće recesije u povijesti. A ovdje su u pitanju financijski derivati na nereguliranom tržištu.
