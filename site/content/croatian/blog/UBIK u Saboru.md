---
title: "UBIK u Saboru"
date: 2018-04-11T15:27:17+06:00
draft: false
image: "images/blog/sabor.jpeg"
author: "Luka Klancir"
tags: ["UBIK"]
type: "post"
---

Članovi Upravnog odbora UBIK-a sastali su se s Predsjednicom Odbora za financije i državni proračun Hrvatskog sabora, Grozdanom Perić. Nastavak je ovo aktivnog pristupa UBIK-a prema državnim tijelima.

Sastanak je otvoren predstavljanjem Udruge i aktivnostima kojima se ista bavi. UBIK proaktivnim pristupom namjerava stvoriti nedvosmislen i povoljan regulatorni okvir za poduzetnike koji žele poslovati u tehnološkom sektoru. Ovo ne uključuje samo blockchain i kriptovalute već i sve nove tehnologije poput biotehnologije, Internet of Things, umjetne inteligencije i strojnog učenja.

Iznijet je primjer susjedne Slovenije koja stvara iznimno povoljnu poduzetničku klimu za blockchain i tehnološki sektor, kao i Malte koja je počela sa stvaranjem regulatornog okvira koji je već privukao jednu od najvećih svjetskih kripto-burzi Binance što će svakako biti velika korist za makroekonomiju te države.

Zaključak je da se slično može napraviti i u Hrvatskoj, za što je potrebno započeti s regulatornim i poslovnim okvirom koji će omogućiti da se ovakve investicije i poduzeća odluče za Hrvatsku kao sjedište.

Predstavnici Odbora za financije i državni proračun pokazali su interes za uključiti se u dijalog te su otvorena vrata UBIK-u da iznese konkretne prijedloge i aktivnosti koje bi se mogle poduzeti da se u Hrvatskoj ostvari kvalitetni poduzetnički ekosustav za blockchain tehnologije.

Sudionici sastanka dotaknuli su se i teme porezno-pravnog uvažavanja specifičnosti kriptovaluta.

Kao jedno od ključnih pitanja istaknuto je ekstenzivno tumačenje i prilagođavanje već postojećih regulatornih okvira za obavljanje poslovanja i sakupljanja investicija u kriptovalutama te stvaranje pogodnog poreznog sustava za ovakva poduzeća.

Ukazano je i na priliku da se kroz ovu industriju promovira i pozicionira Hrvatska kao pogodna destinacija za nove tehnologije.
