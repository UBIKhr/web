---
title: "Merry crypsmas! Akcija doniranja je uspješna!"
date: 2019-01-04T15:27:17+06:00
draft: false
image: "images/blog/iznos-prikupljen.png"
author: "Ivan Voras"
tags: ["Advice", "Automation"]
type: "post"
---

Dobrotvorna akcija Merry Crypsmas uspješno je privedena kraju te je za Kliniku za dječje bolesti u Klaićevoj prikupljeno preko 100.000 kuna odnosno 25% više od ciljanog iznosa (i višak će biti utrošen na jednak način – za nabavku potrebne opreme). Upravo zbog toga smo se odlučili napisati ovo pismo zahvale u kojem ćemo navesti nekoliko osobitosti ove akcije.

1) U razgovoru s nekim od donatora shvatili smo da doslovno uskraćuju nešto sebi da bi sudjelovali u akciji za Klaićevu. Hvala.

2) Najveća pojedinačna donacija od 29.000 kuna uplaćena je u kriptovalutama kada je već bilo jasno da smo praktički skupili dovoljno i da će tom konkretnom donacijom ciljani iznos biti debelo prebačen. Hvala ti.

3) Uplaćivali su i liječnici. Smatramo da trebate znati da su doktori koji su ovih dana pod velikim pritiskom i koji su izloženi ozbiljnim kritikama vrijedni posebnog poštovanja. Privatno (i anonimno) su od svoje vrijedno zarađene plaće izdvajali za nabavku opreme kojom bi mogli još bolje skrbiti za svoje pacijente. Hvala vam.

4) Sudjelovali su naši prijatelji iz drugih zemalja. Hvala Bugarima, Ircima, Slovencima, Srbima i Šveđanima. Nama se lako senzibilizirati jer bilo čije dijete nažalost može završiti u Klaićevoj, ali vi ste uplaćivali za liječenje tuđe djece. Благодаря, Thank you, Hvala, Хвала,
Tack.

5) 50% ukupnog iznosa donirano je u kriptovalutama, a čak 80% prikupljenih sredstava donirala je hrvatska kripto-zajednica. Ponosni smo što smo njeni članovi. Hvala, ljudi.

6) Konačno hvala svima koji su bez ikakve nagrade sudjelovali u organizaciji ove akcije – programerima koji su napravili internet stranicu i procesirali kripto-uplate, volonterima koji su dežurali na mailu i telefonu, medijima koji su akciju reklamirali i influencerima koji su akciju promovirali.

Svima vama želimo da nikada uživo ne vidite uređaje koje ste pomogli kupiti, a od onih koji će se s njima nažalost morati susresti i od vrijednog osoblja Klaićeve još jedno veliko hvala.
