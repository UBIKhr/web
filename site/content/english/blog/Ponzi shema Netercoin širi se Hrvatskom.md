---
title: "Ponzi shema Netercoin širi se Hrvatskom"
date: 2018-05-09T15:27:17+06:00
draft: false
image: "/images/blog/fraud-alert.jpg"
author: "Ivan Vuk"
tags: ["Advice", "Automation"]
type: "post"
---

Netercoin je ponzi shema, a ne kriptovaluta, kako se ovih dana prikazuje na prezentacijama u Hrvatskoj – upozorava Bruno Škvorc, CEO Bitfallsa, tvrtke koja se bavi Blockchainom i digitalnom forenzikom.

Kako je objasnio za rep.hr, prijevara se vidi iz činjenice da je Neter token na Ethereum mreži koja ne treba rudarenje, dok promotori Netercoina u priču uključuju rudarenje i uporno odbijaju pokazati bilo kakvu tehničku dokumentaciju zbog “poslovnih tajni”.

“Argument poslovne tajne besmislen je i zbog toga jer zatvorenost i skrivenost koda tokena nemaju smisla. Riječ je o identičnom pristupu koji su koristile već dokazane prijevare poput Bitconnecta, Onecoina, Oremusa, Dascoina, Xauruma, Davorcoina” – kaže Škvorc. 

Netercoin pokušava neupućene privući nerealnim prinosima i “tajnim automatskim traderbotom” koji trguje stvarajući enormne profite.

Iza Netercoina stoji tvrtka IQ Chain, a ulagače u regiji privlači i prezentacijama koje su najavljene u tvrtki Drvo-aluminij u zagrebačkoj Donjoj Dubravi, hotelu Westin u Zagrebu, hotelu Kačar u Mariboru i hotelu Art u Slavonskom Brodu. Neki od sudionika prijevare ili u manje vjerojatnom slučaju zavedenih ulagača reagirali su u komentarima ispod Škvorcove objave, pokušavajući uvjeriti ostale bez nekih uvjerljivih argumenata.

Web stranica Netercrypto.com na kojoj se nudi kupnja Netera napravljena je prilično amaterski i ne sadrži nikakve podatke o pokretačima. Nije poznato koliko je ljudi već nasjelo na prijevaru, no pretraživanjem interneta vidi se da su se seminari o Neteru organizirali još u lipnju 2017. godine. Hrvatska policija rijetko kada pravovremeno reagira na piramidalne prijevare ovog i sličnog tipa, pa će vjerojatno do pravnog ishoda cijele regionalne priče doći tak kasnije.
