---
title: "Upozorenje na opasnosti od ulaganja u tradicionalne financijske proizvode"
date: 2021-06-24T10:27:17+06:00
draft: false
image: "images/blog/tradfi.jpeg"
author: "UBIK UO"
tags: ["upozorenje", "edukacija", "sigurnosti"]
type: "post"
---

Ponukani sve češćim upozorenjima Hrvatske narodne banke na opasnosti ulaganja u kriptovalute, dužni smo građane informirati o opasnostima ulaganja u tradicionalne financijske proizvode kao što su valute nacionalnih država, dionice, derivati i slično.

Osnovna opasnost ulaganja u tradicionalne financijske proizvode leži u činjenici da isti, za razliku od kriptovaluta imaju centralnog izdavatelja i „držatelja“ glavne knjige koji je često netransparentan, a dokazano je sklon i moralnom hazardu (vidjeti presudu Suda EFTA-e u predmetu E-16/11 'Icesave'). Takvo postupanje koje je 2008. godine gotovo dovelo do propasti cjelokupnog financijskog sustava nastavilo se i nakon te recesije.

Upravo zbog toga danas primjećujemo iste trendove na koje međutim regulatori ne upozoravaju pa su građani prepušteni na milost i nemilost toksičnih proizvoda kao što je nekad bio kredit u švicarskim francima. Danas je primjerice potrebno pozvati na oprez u pogledu turske lire koja već tri godine bilježi gotovo slobodan pad vrijednosti.

Neovisno pak o kojoj se tradicionalnoj valuti radi, ako istu držite u poslovnoj banci važno je znati da taj iznos više nije vaš nego imate puko potraživanje prema banci na taj iznos, koji vam banka može ili ne mora ispuniti.

Pozivamo stoga građane da se prije ulaganja u valute koje izdaju središnje banke ili prije njihovog polaganja u poslovne banke, samostalno informiraju o rizicima takvog postupanja.

Vaš UBIK
